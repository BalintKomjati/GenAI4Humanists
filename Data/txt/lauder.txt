# Filozófiánk

Iskolánk elsődleges célkitűzése a hatékony értékközvetítés, amelyben központi szerepe van a zsidó hagyományok megismertetésének. Célunk, hogy a hozzánk csatlakozó fiatalok magasan képzett, felelősen cselekvő, innovatív tagjaivá váljanak a zsidó közösségnek és a magyar társadalomnak.

Tanítványaink számára egészséges és sokszínű társas közeget teremtünk, és olyan tanulási környezetet biztosítunk, ahol érték a személyes erőfeszítés, a tisztesség, a felelősségvállalás és a teljesítmény. Értékeken alapuló nevelést nyújtunk, magas színvonalú, személyiségüknek, érdeklődésüknek megfelelő fejlődési lehetőséggel.

Fontos számunkra, hogy diákjaink tanulmányaik befejeztével képesek legyenek az önálló tanulásra, felelős döntések meghozatalára, nyitottak legyenek környezetükre.


# Alapelveink

Nyitottság — Iskolánk nyitott mindazok számára, akik bármely nemzet vagy felekezet tagjaiként óhajtják és vállalják a zsidó kultúra megismerését, magas színvonalú elsajátítását.

Gyermekközpontúság — Iskolánk tanárai a tanulást örömforrásnak tekintik. A gyermek képességei, személyisége alapján kidolgozott differenciált oktatási terv egy életre meghatározza a diákok tanuláshoz való viszonyát.

A választás szabadsága — a felelősség vállalása - Iskolánk lehetővé teszi, hogy tanulóink szabadon kifejezhessék gondolataikat és fejleszthessék személyiségüket. Ezzel a szabadsággal élni úgy lehet és kell, hogy az másokat ne sértsen.

Képességfejlesztés — Képességfejlesztő, folyamatközpontú, tudásalapú tantervünk lehetőséget biztosít arra, hogy diákjaink a tanulási folyamat aktív alakítói legyenek.

Önállóság — Diákjaink folyamatos támogatást kapnak önállóságuk fejlesztéséhez, az életkoruknak megfelelő intellektuális, társas, fizikai, etikai és esztétikai kihívások megválaszolásához.

Gyakorlatiasság — Növendékeink törekvéseinek és munkájának, tanáraink segítő irányításának és a szülők támogatásának köszönhetően diákjaink értő olvasók, szövegalkotók, hallgatók, előadók, gondolkodók és problémamegoldók lesznek az iskolában töltött éveik alatt.

Szociális kompetenciák fejlesztése — Diákjaink találkoznak a szociális kompetenciákat érintő témákkal judaisztika órákon, projekteken, valamint önként vállalt karitatív tevékenységek során.

# Tagozataink

Intézményünkben óvoda, általános iskola és gimnázium működik. Így 2,5 éves kortól érettségiig van lehetőségük a gyerekeknek hozzánk járni. A 8. év után egy úgynevezett nyelvi - informatikai tanév (NYIT) is van, ezért diákjaink egy része 19 vagy 20 évesen érettségizik.

Az óvodában egy vegyes életkorú angol nyelvű csoport is működik, az elemi első osztályától pedig az úgynevezett English Plus kétnyelvű programunk áll az angol nyelvet már beszélő tanulók rendelkezésére.

Zeneiskolánk egyrészről alapfokú művészetoktatást, másrészről zeneművészeti oktatást kínál azok számára, akik szeretnének bekapcsolódni a zene világába.


Óvoda: 2,5 – 6 éves korig

Elemi tagozat: 1 - 4. osztályig

Középtagozat: 5 - NYIT osztályig

Gimnázium: 9 – 12. osztályig

